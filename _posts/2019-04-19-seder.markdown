---
layout: post
title:  "מה נשתנה"
date:   2019-04-19 14:40:00
categories: סיפורים קצרים
---
היום ליל הסדר.

היום שבו כולם מתלבשים יפה, ויש בבית כל הזמן התרגשות, כמו לפני משחק של בארסה, רק בלי הכיף.
 אמא ביקשה מטלי שלוש פעמים להוריד את העגיל מהגבה, אבא גיהץ את החולצה שלו ושלי ואמא מרחה את האודם האדום שלה ונעלה נעלי עקב. בד"כ כשהיא שמה עקבים ואודם היא שמחה, כמו ביום הנישואין שלהם כשהיא ואבא הביאו בייביסיטר ויצאו למסעדה וחזרו רק ב-12:35, אבל אז היא צחקה וכל הזמן נגעה לאבא בכתף והיום היא עצבנית והמגע שלה לא נעים.
נכנסנו לאוטו ונסענו לסבתא רבקה ואבא אמר "וואי וואי איזה תנועה". אבא ואמא שתקו, ואמא הרעידה את הרגל. רציתי שנדבר על משהו אבל אף אחד לא דיבר.
ואז חשבתי שאני מריח משהו מסריח, מיד חייכתי, אני בטוח בזה, אבא הפליץ! בדר"כ כשאנחנו נוסעים יחד אני צועק "אבא!!" ועושה כאילו אני נחנק והוא צוחק צחוק מרושע ואני נקרע מצחוק.
סימנתי לטלי עם היד שיש משהו מסריח,

 "לא עכשיו" היא התעצבנה עליי.
 
“אבא?" רציתי ששוב יצחק את הצחוק המרושע שלו ואני אעשה כאילו אני מת, אבל הוא לא אמר כלום ואמא הורידה את החלון ועשתה פרצוף נחנק אבל לא בצורה מצחיקה.
ניסיתי להוריד לטלי את האוזניות אבל היא אמרה לי "עזוב אותי" והוסיפה "ושחרר גם מאמא, אתה יודע איך היא מול המשפחה של אבא אז לא לשבת על הוריד היום".
 אמרתי לה שזה משפט לא הגיוני כי וריד אחד לא יכול להחזיק משקל של בן אדם, גם לא שלי, שאני עוד ילד, אולי אם אני אשב על כל הורידים יחד אבל זה כבר באמת לא הגיוני, אז היא אמרה "פשוט תנסה להיות פחות מעצבן
מבדר"כ, בסדר?" והחזירה את האוזניות.

אחרי אלף שעות הגענו לסבתא ופתאום כולם התחילו לחייך. היו שם סיגלי ונאווה עם כל הבעלים והילדים שלהן ודוד צורי שכל הזמן עישן סיגריה ודיבר בטלפון בחוץ. ישבנו בסלון ושתינו תה, שזה מוזר כי בד"כ עושים את זה אחרי הארוחה אבל זה יום מיוחד.
הן כל הזמן שאלו את אמא מה היא עושה עכשיו, שזו שאלה קצת מוזרה כי ברור שהיא יושבת ושותה תה עכשיו, אבל היא ענתה"כלום" וסיגלי אמרה "הכי טוב, אישה של בית" ונאווה אמרה לה "תאמיני לי, את היית צריכה חמישה ילדים"  וסיגלי אמרה "אני הייתי משתגעת כ"כ הרבה זמן בלי עבודה" ונאווה אמרה "אין באיזור איזה משרת מזכירות או משהו?"  ואמא אמרה שטוב לה ככה ואבא כל הזמן אמר "הכל בסדר, הכל בסדר.." ואמא ניענעה את הרגל ונגעה הרבה בשיער.
אמא הניחה את העוגה על השולחן ואמרה שזה ממתכון ב"לאישה", אבל סיגלי אמרה שלאחרונה הם מנסים טבעונות ושבכלל, כל הסוכר הלבן הזה יותר גרוע מסמים, ונאווה אמרה שהם משתדלים לא לתת לילדים דברים
כ"כ שמנים, כי אח"כ קשה לחזור אחורה. בדר"כ אני שונא עוגות של פסח כי הן עוגות שקריות שרק נראות טעימות ובעצם יש להן טעם של פיצוחים, אבל אכלתי בכוח כדי שאמא לא תהיה עצובה.

אחרי מיליון שנה התיישבנו לקרוא את ההגדה. כל הזמן ניסיתי לנחש מתי יהיה התור שלי כדי להראות לכולם שאני כבר קורא מצוין וכדי שאמא לא תתבייש. איתמר, הבן של סיגלי קרא גם חלק, למרות שבגן עדיין לא
לומדים איך לקרוא, וגם שאל מה נשתנה וכולם צחקו ומחאו לו כפיים. אמרתי לנאווה שישבה לידי שהשבוע קיבלתי שני כוכבים על 'הכנת שיעורי בית' ו'עזרה לחבר', אבל היא אמרה לי "הכי חשוב שתהיה ילד טוב". סיגלי אמרה שאיתמר בחוג שחמט, והוא אמר שהוא אפילו מנצח את המדריך ואני חשבתי שהוא ממש יושב לי על הורידים ואני שונא אותו.

אחרי שאכלנו הרבה סוף סוף חזרנו לאוטו. טלי שמה אוזניות ואני עשיתי כאילו אני ישן ואבא ואמא דיברו. בדר"כ כשמישהו בבית מקלל הוא צריך לשים שקל בקופה המשפחתית, שזה בעצם קופסאת תה ריקה שאמא גזרה
בה חריץ למטבעות. אני חייב 2 שקלים על הפעם שקראתי לסנופי מטומטם כי אכל קקי של כלב אחר, טלי חייבת 20 שקל, אבל היא אמרה שלא אכפת לה מהקופסא המפגרת שלנו, אז זה בעצם 21. אבא אומר רק כמעט-קללות כמו "מעניין לי ת'פוןפון" ו"שילך לחפש ת'פומפה" אז זה לא כ"כ נחשב ואמא אף פעם לא מקללת.

אבל בנסיעה הזאת אמא בכתה וספרתי עם הידיים 7 קללות למרות שעדיין עשיתי כאילו אני ישן,
 למשל היא אמרה -
"כולם שם צריכים דחוף להוציא את המקל מהתחת"
ו "שילכו עם הג'יפים והקאנטרי המחורבן שלהם, קודם שיהיו בני אדם"
ו"PHD בתחת שלי, פעמיים יכולתי לעשות תואר אם טלי לא הייתה באה כ"כ מוקדם",
ו"מאיפה לעזאזל הם יודעים שלא רציתי חמישה ילדים? אה, מאיפה?"
אבא הנהן ונגע לה בברך ואמר "די,די.." אבל היא המשיכה לדבר מהר ובכעס עד שהוא שוב אמר "טוב די!"
והיא רק משכה באף עד שהגענו לבית.
 חיכיתי כבר שנגיע הביתה ויהיה יום רגיל, ואמא תלבש את הכותונת שלה שיש לה ריח של עוף ושל סבון ואני אחבק אותה והיא תהיה רכה ורגועה כמו תמיד.
סוף סוף הגענו הבייתה וטלי אמרה "תודה לאל".
 אבא סחב אותי למיטה וקצת התעוררתי אז שאלתי אותו-
"היה לנו כיף היום?"
והוא אמר "כן",
 ואז נאנח והוסיף 
"ככה זה ליל סדר" וכיבה את האור.
