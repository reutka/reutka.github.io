---
layout: post
title:  "סליחה"
date:   2019-10-12 21:50:00
categories: סיפורים קצרים
---
היי גל. אני כותב לך כי רציתי לבקש סליחה שלא יכולתי להגיע ליום שלך.
 
 ראיתי כמה כולם התאמצו להגיע, ואיך עדי אספה כסף מכולם לאלבום וכבר שריינתי את היום אבל ברגע האחרון צץ משהו. 
 אז סימסתי שלא אוכל להגיע, כאילו למישהו אכפת. מצטער אחי, אני אנסה יותר בפעם הבאה.
אז במקום זה אני כותב, כי זה בכל זאת היום שלך. אתה יודע, הרבה דברים השתנו מאז. והרבה גם לא. נועם עבר לאנגליה. עדי התחתנה בסוף עם יובל (איך אמרתי לך שזה מה שיקרה בסוף?). מכבי חיפה עדיין לא לקחה אליפות. היום אפילו מעשנים אלקטרוני, בטח היית שונא את זה. אה, וזו תהיה לך מכה קשה, ביבי עדיין ראש ממשלה. וואלה, אם לא היית מסיים את זה אז, היית בטוח מסיים את זה היום.
כי ככה סיימת את זה. אף אחד לא יקרא את המכתב הזה. אולי צוות הנקיון של בית הקברות או איזה ילד חטטן. סתם אני כותב, אני יודע. אבל אני חייב לומר למישהו. שהאמת שלא צץ משהו, גל. פשוט לא יכולתי. מאז היום ההוא אני לא מסוגל, אני מצטער. 

רק לא מזמן עבר לי האינסטינקט להרים אליך טלפון, לשלוח לך ראיון עם עוד כדורגלן מטומטם, כמה אהבת כאלה. ועכשיו מסביב לקבר שלך עם המבטים האלה, אני לא מסוגל, זה קשה מדי. סליחה, אחי. אולי בשנה הבאה.
אני יושב פה, מנסה להבין מה עובר עליי. היה נכון לסיים את המכתב פה אבל הוא לא באמת גמור, בדיוק כמוך.  

איך היית יורד עלי אם היית רואה אותי עכשיו, יושב וכותב לאבן. שנאת דברים לא רציונאליים ויכולת להתקטנן על כל פליטת פה, זה שיגע את כולם. "אין דבר כזה ללא ספק" היית מתקן את נחמה. וכולם נאנחו. קרציה. חתיכת מטומטם.


איך עשית את זה גל? אני מבין, המצב היה רע. מיקול בדיוק עזבה אותך ולא הייתה לך מטרה. שנאת את אבא שלך ואת כל העולם, אבל עדיין,  איך אדם עושה דבר כזה? כי האמת שלא צץ לי משהו, ולא הייתי עצוב מדי. כבר הגעתי עד שם. אבל עמדתי בכניסה לבית הקברות כשהידיים שלי רועדות מרוב כעס, נותן בעיטה למדרכה. לא יכולתי להיכנס. שבע שנים עברו ואני עדיין משתגע - איך לעזאזל עשית את זה?? איך רצחת ככה את החבר הכי טוב שלי, הבנת בכלל את ההשלכות? אגואיסט מטומטם. 

תבין, לא עשית את זה רק לעצמך, עשית את זה לכולם מסביבך, שתקועים עם האבל הזה לכל החיים רק כי לך לא היה נוח. כוסאמק עם כל זה. אני מסתכל על אחותך הקטנה, כל כך אבודה, ושונא אותך כמו שלא שנאתי בחיים. מסתכל על אבא שלך שהזדקן בעשרים שנה מאז. תמיד התלוננת שהוא לא מספיק חושב עליך, אז הנה, עכשיו התמונה שלך תעלה בכל דבר טוב שיקרה לו, עכשיו אתה מרוצה?? אני לא מסוגל להסתכל עליו, גל. הוא יודע כמה היינו מדברים. אני מרגיש כאילו הוא יודע שנכשלתי. בלפתור לך, בלהקשיב. וכל זה בגללך. אבל הנה, כמו תמיד אתה חייב שתהיה לך את המילה האחרונה. אין ספק שניצחת, כל הכבוד, אתה רשמית אלוף הסבל. ומה עכשיו? אז היה לך קשה. אפילו קשה מאוד. 

אתה יודע למי עוד קשה? לכל אחד בעולם המחורבן הזה! אבל אף אחד לא לוקח 53 כדורים ומכבה את הפלאפון! באמת קשה, קשה מאוד, אבל כולנו מתמודדים! ואם לא בשבילנו, בשביל מי שאוהב אותנו, למה מי אנחנו שנגנוב להם ככה את החיים? אתה יודע מה גל, אני לא מבקש שום סליחה, אתה זה שצריך לבקש ממני סליחה, סליחה גדולה ושמנה, ולא רק ממני, גם מכל מי שהכיר אותך. ואני מודיע לך כבר מעכשיו שאני לא סולח. אז לך תחפש.
בן זונה.

מתגעגע.
