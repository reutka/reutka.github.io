---
layout: post
title:  "בקנאק אחד פשוט"
date:   2019-06-12 21:50:00
categories: סיפורים קצרים
tags: featured
image: /assets/article_images/2014-08-29-welcome-to-jekyll/desktop.JPG
---
זה קרה ביום רגיל אחד של תחילת אוקטובר. בדרכי הביתה, עצרתי לקנות מיץ תפוזים, ובדיוק בשוק של השלוק הראשון, חיוך ישן ניבט אלי מבין ההמון, עושה דרכו על מדרכה עמוסת אנשים, מעביר בי ריח ותחושה מימים אחרים.
"מהגר! זו את??" הוא מתקרב לעברי מבעד לאנשים, מבעד לשנים.
"לא נכון!" מצמצתי חזק.

"מה נשמע??" שאלתי, מזהה את תנועות הגוף, שמחה למראה עיניים נוצצות.
"בסדר, מה שלומך את? " הוא שאל בחיוך.
חייכתי חזרה, "כבר לא מהגר כמעט 10 שנים..".

אין ספק שהוא אותו אדם. זה אותו מבט, אותו צחוק מכוחכח, קטוע מקצב, נביחה קטנה של אושר. הצחוק שהיה סימן ההיכר שלו, אני נזכרת, כבר בגיל 15 הוא היה נשמע מעשן, למרות שבגלל אסתמה קשה מעולם לא נגע בסיגריה, רק הקול הזה שיווה לו מסתורין בוגר ששיגע בנות ובנים שרק מבקשים שבגרותו המדומה תגיד גם עליהם משהו.
"זה שלך?" הצבעתי בפליאה לעבר הילד שלא הפסיק להתרוצץ מסביבו ולמשוך לו בחולצה.
"שלי, שלי.." הוא תפס את הילד בראשו וקירב אליו קצת בכוח. הילד, שמיד ניסה להשתחרר, בסוף נחלץ והמשיך לקפוץ במקום. נכון, חשבתי, הוא באמת תמיד היה היפראקטיבי. היחיד עם אישור מיוחד לצאת מהכיתה רק כדי לשוטט, עד היום אני לא מבינה איך גייס את הביטחון לדרוש כזה דבר.

"אז מה זה, 20 שנה בערך?" שאל.
"בערך.." חייכתי.
"לא יאמן" הסכמנו.

תחושה מוזרה עלתה בי. יש סוגים שונים של מראות שמבהיל להיתקל בהשתקפותן. ההשתקפות מן המראה הראשונה של הבוקר כשאני ניצבת שם סתור שיער ומתקשה להתניע, ההשתקפות שבמראה שליד המשרד - מתוחה, קמוצת שפתיים, ממהר. ההשתקפות העולה מעיניה של איילה כשאני חוזרת הביתה - תשושה ועצבנית עם אפס כוח לשחק, וההשתקפות המטרידה מכל, כך אני מגלה, זו היוצאת מעיני מי שגדל איתך בנעורייך, שבוחן אותך ומשווה פרט פרט בהתאם לתמונה שנשמרה לו בראש, סקרן, מבוהל, נדהם.

"אז מי אתה היום? עדיין עושה מוזיקה?"
"לא, איזה… ביטוח. אל תשאלי. ואת?"
"משרד החינוך" אני שמה יד על פניי ושנינו צוחקים.
הוא מחייך ואז אנחנו פשוט עומדים שם, מאפשרים כמה שניות של שתיקה לעיבוד המידע.
"זוכר את שפיים?" אני שואלת במבט מלוכסן.
"אל תזכירי לי בכלל..", הוא צוחק. מזל שהזכרתי, היינו צריכים את זה.

השנים, קל להבחין, שינו אותו בצורה חסרת רחמים. מלבד תזכורות כואבות של הטבע - הכרס המתעגלת, קו השיער הנסוג, נוספו גם החיים עצמם - קמטי המשכנתא מסביב לעיניו, כובד משקל כמכפלת הילדים על גבו, גוון עורו שהחוויר משנים תחת אור פלורסנטי באוויר מזגני.

"טוב, שמע, היה טוב לפגוש אותך פתאום" אמרתי לו, "וגם אותך" כיוונתי לדמות הקטנה שבינתיים נתנה במרץ אגרופים לג'ינס של אבא. אלוהים, אפשר להפיק חשמל מהיצור הקטן הזה.

"באמת היה נחמד לראות אותך, יו" הוא אומר ולרגע הוא שוב בן 15- מדלג בשכבה, מספר בדיחות, ואני שוב בת 15, מתנהגת כאילו כבר הבנתי הכל, מובכת מהצל של עצמי.

אני ממשיכה ללכת. קצת המומה. מוזר לקבל פיסה קטנה מעצמך ככה באמצע תל אביב. אני חושבת על הילד הקטן שהיה לידו, כמה מרץ היה לו, כמה שאלות- אבא מי זו, ולמה, ומתי כבר ואיך.. ועלינו, שלפני רגע היינו שם, פתאום בצד שאמור לספק תשובות, כל האחריות הזאת.. פלא שנשחקנו?
אני זורקת את כוס מיץ התפוזים בפח שבסוף הרחוב ומהרהרת. לזה לא מכינים אותך כשאתה הופך להורה. אתה מביא ילדים, והם נובטים והם נהדרים, אבל כשהספלאש האדיר הזה של צבע מותז לחיים שלך, אתה לא לוקח בחשבון שאתה גם הופך לקצת דהוי.
ופתאום לקבל כך תזכורת, שם ברחוב אבן גבירול, שבשביל כל החיות הזאת היית צריך גם אתה קצת למות.
"לא תאמין את מי ראיתי היום בתל אביב" אני מספרת לניר בערב, "את שפנוף, זה היה הזוי".
אנחנו מסתכלים יחד על תמונות שלו בפייסבוק- אישה נחמדה, שני ילדים, צילומים מקפריסין.
"זוכרת כשהוא הופיע מול כל העיר?" הוא שואל "אם המאבטחים לא היו עוצרים אותו בזמן, הוא באמת היה קופץ ראש לקהל.."
"כן.." אני משיבה.
"כזה שיער היה לו" הוא מדגים עם הידיים כמות אדירה. בגילנו, אין ספק, מדד צמיחת השיער קנאת הפין החדשה.
ועכשיו, סוכן ביטוח. זה מקצוע טוב, אני שמחה בשבילו, אז למה זה כ"כ כואב?
אנחנו נכנסים לישון, כבר מאוד מאוחר ואני חושבת - כבר תקופה שאני רואה חברי ילדות, מעט נבולים, עם יצור קטן בדמותם מציץ מאחורי הג'ינס. אני נשבעת שאני זוכרת אותם אחרים. והם עדיין שם. כמו הענף היבש הזה, שאם רק מגרדים אותו קצת עוד אפשר לראות קצת ירוק רענן, אבל מבחוץ משקל הפרי הכריע והוא כ"כ כפוף שהוא כמעט נשבר.
אז זהו? פשוט להעביר את הלפיד ולוותר?
אני יודעת שתחושות כאלה הן בדיוק מה שגורם לנשים לקצץ שיער, לצבוע אותו לאדום ולדבר על
'אני מחודשת' ושאר ניו אייג', והבטחתי לעצמי לא להיבהל כשהזמן מתחיל לתת אותות.
אני מתהפכת היפוך אחרון לפני הירדמות, לא יכולה שלא לתהות,
האם אפשר לשמור על הירוק הזה קצת יותר ירוק, או אולי עדיף פשוט לתת לזה להיות.
לקבל כל חריץ יבש באהבה, בלי לגרד ולגרד,
פשוט להשתרג מטה מטה, ואז יום אחד להשבר,
בקנאק פשוט אחד.

